# Encapsulation (การห่อหุ้ม)
คือการห่อข้อมูลและฟังก์ชันที่เกี่ยวข้องไว้ด้วยกันเป็นวัตถุเหมือนรีโมททีวีครับ ในรีโมทมีปุ่มต่างๆ และวงจรภายใน เราไม่จำเป็นต้องรู้ว่าวงจรภายในทำงานยังไงถึงจะเปลี่ยนช่องได้ แค่กดปุ่มก็พอ เราสามารถใช้เครื่องใช้ไฟฟ้าได้โดยไม่ต้องรู้ว่าข้างในมันทำงานยังไง

# Inheritance (การสืบทอด)
คือการที่วัตถุหนึ่งสามารถสืบทอดคุณสมบัติและพฤติกรรมจากวัตถุอื่นได้ เหมือนกับที่ลูกสืบทอดลักษณะบางอย่างมาจากพ่อแม่ เช่น ถ้าเรามี รถยนต์ เป็นวัตถุหลัก รถเก๋ง หรือ รถกระบะ ก็สามารถสืบทอดคุณสมบัติพื้นฐานของรถยนต์มาได้ เช่น มีล้อ มีเครื่องยนต์ การนำสิ่งที่สร้างไว้แล้วมาใช้ซ้ำ โดยเพิ่มหรือปรับเปลี่ยนส่วนที่เราต้องการ ทำให้ประหยัดเวลาและลดความซ้ำซ้อนในการเขียนโค้ด

# Polymorphism (การพ้องรูป/หลายรูปแบบ)
คือการที่วัตถุหลายๆ ประเภทสามารถตอบสนองต่อคำสั่งเดียวกันได้ในรูปแบบที่แตกต่างกัน ลองนึกถึงคำสั่ง เดิน คนก็เดินได้ หมาก็เดินได้ แต่คนเดินสองขา หมาเดินสี่ขา ถึงแม้จะเป็นคำสั่งเดียวกัน แต่ผลลัพธ์ที่ได้ออกมาต่างกันเหมือนการการที่เราสามารถใช้ชื่อคำสั่งเดียวกัน แต่ให้ผลลัพธ์ที่แตกต่างกันได้ ขึ้นอยู่กับว่าคำสั่งนั้นถูกใช้กับวัตถุประเภทไหน ทำให้โค้ดมีความยืดหยุ่นสูง

# Abstraction (การลดทอนรายละเอียด)
คือการมุ่งเน้นไปที่สิ่งสำคัญและซ่อนรายละเอียดที่ไม่จำเป็นออกไป เหมือนกับการใช้ GPS เราบอกปลายทาง GPS ก็จะคำนวณเส้นทางให้ เราไม่จำเป็นต้องรู้ว่า GPS คำนวณยังไง ใช้ดาวเทียมกี่ดวง หรือต้องไปทางไหนเลี้ยวซ้ายขวาบ้าง แค่บอกปลายทางก็พอ
เหมือนกับการสร้างภาพรวมของสิ่งที่ต้องการ โดยไม่สนใจรายละเอียดเล็กๆ น้อยๆ ที่ไม่เกี่ยวข้อง ทำให้เราเข้าใจและจัดการกับระบบที่ซับซ้อนได้ง่ายขึ้น

# สรุป
คือ หลักการ OOP ทั้งสี่นี้ช่วยให้เราเขียนโปรแกรมได้เป็นระเบียบมากขึ้น จัดการได้ง่ายขึ้น นำโค้ดกลับมาใช้ใหม่ได้สะดวกขึ้น และที่สำคัญคือทำให้การแก้ไขหรือเพิ่มฟังก์ชันใหม่ๆ ทำได้ง่ายขึ้นในระยะยาว